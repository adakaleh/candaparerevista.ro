---
title: Elden Ring
type: post
date: 2022-04-26
authors: quackers
categories:
    - Review
tags:
    - Elden Ring
    - From Software
    - Soulslike
draft: true

linkForum: https://forum.candaparerevista.ro/viewtopic.php?p=122122

sursa:
   link: https://forum.candaparerevista.ro/viewtopic.php?p=122122
   text: Articolele Comunității
   data: 2022-03-30

resources:
  - src: images/elden-ring-card.jpg
    name: "card-cover-image"

  - src: images/elden-ring-cover.jpg
    name: "cover-image"

infoBox:
  data: '2022-02-25'
  gen: [Action, RPG]
  producator: "From Software"
  platforme: [PC, PS5, PS4, Xbox Series X, Xbox One]
  reviews:
    metacritic: https://www.metacritic.com/game/pc/elden-ring
    opencritic: https://opencritic.com/game/12090/elden-ring
  cumpara:
    - [Steam, https://store.steampowered.com/app/1245620/ELDEN_RING/]
    - [Humble Store, https://www.humblebundle.com/store/elden-ring]
    - [Microsoft Store, https://www.xbox.com/en-us/games/store/elden-ring/9p3j32ctxlrz]
    - [PlayStation Store, https://store.playstation.com/en-ro/product/EP0700-PPSA04609_00-ELDENRING0000000/]

---

Cred că orice opinie despre Elden Ring trebuie să fie începută printr-un precizare legat de cine o emite, ca să aveți niște context la subiectivitatea care urmează. Jocurile de la FromSoftware, vorbind aici de Demon Souls, Bloodborne și toate cele trei Dark Soulsuri în principal, își au fanii lor înrăiți. Oamenii care vorbesc în "iframes", "ng+++" sau care chiar consideră tipul asta de jocuri, Soulslike-uri, care la bază sunt o experiență solo, de fapt chiar un joc principal competitiv și player-vs-player. Eu nu sunt jucătorul ăla. Sunt un jucător relativ deconectat de lore, hype și de comunitatea hardcore din jurul acestor jocuri, care deși am jucat o bună parte din catalogul FromSoftware, nu pot să zic că sunt exact target-ul pentru el încât să fiu înamorat de serie.

Acum, cu reputația de jucător de jocuri video fiindu-mi ruinată ca urmare a paragrafului precedent, fără șansă de reparare, și cu o pată pe onoarea mea pe care va trebui să o car în spate pentru tot restul vieții mele, să continuăm.

Steam îmi zice că o să trec curând de 100 de ore de Elden Ring, care pentru alt joc open-world în mod uzual ar fi deja punctul unde aș începe să culeg stegulețe pe hartă după ce am terminat povestea principală, sau să mă joc doar să deblochez o pălărie mai roz, dar în contextul Elden Ring suta aia de ore nu înseamnă mare lucru. Lumea din joc care ne servește ca locație de joc este absolut imensă, plină cu catacombe, ruine, orașe și o grămadă de inamici și bossi de bătut, iar povestea în sine, cu oricare dintre finaluri, se poate lăsa așteptată dacă nu ești /excepțional/ la jucat Soulslike-uri. Și tot timpul ăsta petrecut nici măcar nu este strict linear, în acestă sută de ore făcută de mine intrând niște farming și în mod special 6 ore din viața mea încercând cu disperare să bat un boss anume.

Hai să o luăm de la început. Ce e Inelul Bătrân pentru ăștia care chiar nu știu despre ce vorbim aici? Elden Ring e un action-RPG de o dificultate crescută cu un focus pe abilitățile dibace ale jucătorului de a învăța și reacționa corect la suita variată de inamici din joc. Jocul de la început ne ghidează foarte vizibil spre câțiva bossi mari pe care îi avem de omorât să progresăm prin joc, deși se pierde un pic în detalii mai încolo, dar măcar pentru prima bucată mare din joc nu te simți foarte pierdut în lumea imensă. Ajutându-ne să batem aceșți bossi, dar și varii lupi, scheleți și dragonii imenși cât casa, avem probabil cea mai densă suită de arme, magii și pe cel mai detaliat sistem de customizare al armelor din toată seria de Soulslike-uri. Datorită hărții imense avem și un nou ajutor, care ne face deschiderea spre un nou tip de a lupta pe lângă doar abilitatea de a traversa harta eficient, care vin sub forma unui cal magic, Torrent, care poate să sară de două ori. Cam doar atât de magic e dacă nu considerăm abilitatea lui de a veni și dispărea din eter, fără să trebuiască să facem simulator de crescut și menținut cai, ca fiind ceva excepțional de magic.

Păi și no bun, ce-i de zis despre Elden Ring care nu poate fi sumarizat ca "Dark Souls sandbox open world, du-te tare și dă omor la tot ce prinzi"? În primul rând trebuie vorbit de zona de joc.

Lumea Lands Between, Tărâmurilor Dintre, este incredibil de densă, vastă și foarte deștept interconectată, chit că uneori prea vizibil artificială. Într-un mod foarte tonic pentru 2022 nu ai marcaje vizibile pe hartă sau pe vreun compass sus să îți arate dacă ceva e undeva prin jur și ce ar trebui să te intereseze. Jocul se bazează foarte mult pe un limbaj vizual să te atragă spre locurile importante, dar cu aceași dibăcie ascunde destule locuri și zone de tine. Apreciez că este un joc unde ochii tăi trebuie să stea pe tot ecranul întotdeauna, nu doar pe harta mică din colțul ecranului sau pe un compass sus pe ecran în timp ce tu mergi ca un aspirator și 'sugi' toate obiectivele pe care ți le arată. Astea fiind zise Elden Ring e un joc care este incredibil de confortabil să te lase să ratezi lucruri, să treci pe lângă ele și să nici nu-ți dai seama că ai pierdut ceva. De la bossi optionali, zone de joc întregi, iteme absolut necesare și ca întotdeauna, varii linii de poveste. Trebuie să zic că venind în Elden Ring direct din Horizon: Forbidden West, un alt action-RPG open world sandbox dar unde jocul are grijă să îți bage în față tot ce are, diferența legată de cum este tratată lumea versus jucător este semnificativă, spre bine în contextul Elden Ring.

Jocul are și foarte multe locații mai tradiționale, unde trebuie să lași calul pe dreapta și să o iei perpedes, așa cum făceai în restul jocurilor clasice de la FromSoftware. Avem catacombe care funcționează ca provocări foarte localizate, avem castele sau zone urbane imense, cu alei și scurtături care îți pun serios la încercare abilitățile de a te localiza în spațiu și de a ține minte rute. Comparativ cu bătăliile relativ singulare și rarefiate care pot avea loc pe harta mare, în zonele astea mai constrânse ne amintim de atriția pe termen lung dintre două puncte de teleportat, și unde fiecare lovitură primită îți scade din resursele necesare ca să ajungi unde ai nevoie să ajungi. Este un mix interesant de open-world și zone închise, și des tranziția se face destul de natural.

Lumea din Elden Ring e și destul de bine definită ca biomuri și deși nu are o progresie relativ lineară observi, prin decesul subit din cauze de plăgi mortale suferite de personaj, că uneori nu trebuie să fii unde tocmai eșți. Dar lumea asta deschisă enormă oferă și foarte multe oportunități să te simți că 'furi' lucruri de unde nu trebuie încă, sau că reușeșți să ajungi unde chiar nu ai treabă dar totuși poți activa varii puncte 'de har' unde te poți teleporta mai încolo, făcând tot drumul nu chiar degeaba. Faptul că Torrent, calul tău, îți dă voie majoritar să treci pe lângă inamici fără să îți faci mari grijă ajută la sentimentul uneori nu că doar 'avansezi', cât că tai prin teritoriu inamic că un vârf de sulița. Ajută că datorită atenției oferită hărții, ea e făcută să poți să ajungi extraordinar de departe și de adânc în lumea jocului chit că nu te duci pe calea principala, care ajută la sentimentul de open-world. Nu ai foarte multe zone blocate din cauză că nu ai ajuns cu povestea la un anumit punct, sau că un NPC nu ți-a dat okay-ul că poți să treci pe acolo, și per total, lumea jocului parte fură din magia aia unui Zelda: Breath of the Wild în care se simte ca un loc de joacă, unde chiar poți să faci ce vrei, cum vrei, pe unde vrei, și să simți că nu joci 'greșit' sau că nu ești unde trebuie.

Dar.

Pe cât de largă este lumea, uneori poate părea incredibil de goală, lipsită de inamici, uneori doar o câmpie sau niște teren pus acolo doar să conecteze două lucruri. Dar asta ar fi scuzabil, și poate am putea să o considerăm chiar și doar ca momente de repaus bine meritate. Una din problemele reale ale lumii este artificialitatea legăturilor uneori. Deși harta vizuală în sine, pe care te uiți să urmărești unde trebuie să te duci și unde îți lași marcaje, e foarte utilă și bine reprezentată, nu te ajută absolut deloc uneori să te ghideze dacă vrei să ajungi undeva anume. Și dacă o iei la picior și îți zici 'urmăresc peretele ăsta muntos și mă ocolește el eventual unde am treaba', nu e chiar așa. Este frustrant uneori să-ți dai seama că în antiteză pentru restul jocului uneori există o cale singulară anume spre anumite zone mai închisă. Acces spre zone care și sub aspectul lumii în sine destul de magic și neconform cu procesele geologice știute de noi pentru formarea de munți sau alte elemente de teren este destul de întortocheat. Adăugăm aici și existența unor jeturi de aer care le poți folosi cu săritura magică a calului să zbori instant un kilometru în stratosferă, care funcționează ca un 'lift' pe o altă bucată a hărții care altfel e inaccesibilă sau pentru care ar trebui să ocolești. Aceleași jeturi te lasă să și cobori în siguranță, dar numai existența lor chit că rarefiată dă senzația că creatorii lumii s-au dat bătuți în a crea o coerență în drumurile pe care jucătorul le va parcurce prin hartă și au zis 'nu știu boss, aici e un jet d-ăsta și așa ajungi sus'. Asta poate rupe un pic din ce așteptări ai legate de progresia prin lume și ce te aștepți de la logica ei internă, și totul devine mult mai alambicat odată ce intri în subteran, unde nici măcar harta nu o mai ai.

Au existat momente uneori unde știam exact unde voiam să ajung, dar calea până acolo nu îmi era sub nici o formă clară, și chiar ajungeam în locuri complet opuse după câteva ore de parcurs în direcția pe care o consideram eu bună. Deși nu am regretat descoperirea de zone sau catacombe noi, eu totuși voiam să ajung undeva anume la sfârșitul sesiunii de joc.

Vorbind de catacombe, peșteri și mine, ajungem la o altă problema destul de presantă. Pentru ochii mei veterani de jucat joace, îmi este foarte clar că acele catacombe sunt doar copy-pasteuri, sau mai bine zis, făcute atât de clar din elemente modulare încât vezi liniile unde se unesc. Poate nu aș considera asta o așa mare problema dacă nu ar fi /atât/ de multe, care se repetă atât de des, și în plus, cu o selecție relativ limitată de inamici. Dacă nu sunt scheleți sunt impi, cu mici variații ici colo cât să nu ți se pară că ai mai fost fix în catacomba aia. Structura nivelelor e bazată pe a avansa destul să activezi o scurtătură care apoi îți dă voie să ajungi rapid la boss-ul zonei. Bossi care deși pot diferenția, uneori sunt doar variante ușor diferite ale inamicilor deja existenți, doar că cu mai multă viață, puși într-una dintre cele două tipuri de arene disponibile pentru aceste catacombe/peșteri. Peșterile și minele în sine sunt ușor mai făcute la mână cu artizanat, dar ai cam aceleași elemente repetate, dacă nu-s lifturi sunt scări, și dacă nu sunt scări, sunt râuri de otravă. Destulă repetiție încât să nu simți un 'nou' intrând într-una din ele după ceva tip ci că "ah, asta e o catacombă cu impi și capcane, ok".

Deși jocul are o varietate enormă de inamici, este foarte trist să menționez că există o repetiție foarte simțibilă, în mod special pe zonele de final ale jocului. Soldații de la jumătatea jocului poate dau cu o magie în plus față de ce fac cei de la începutul jocului. Bossul din catacomba aia, peste 50 de ore, e un inamic normal pe care îl întâlnești pe hartă, cu viață scăzută. Câinele ăla rapid de la ora 10 de joc, peste 70 de ore în altă zonă e același câine, doar că poate e și mai rapid, și dă mai tare, și are mai multă viață. Poate fac din problemă ceva mai mult decât ar trebui, că totuși, există o groază de inamici incredibil de variați în joc, dar poate și doar că jocul e atât de imens încât nici nu ai cum să îl populezi fără să apelezi la 'palette swaps' e o problemă în sine. Problema care se accentuează un pic odată ce îți dai seama că degeaba faci tu level up, dacă și câinii fac level up, iar în contextul Elden Ring în sine, unde progresia și personajul tău devenind mai puternic e un punct foarte important, parcă strică fengshui-ul că avem acest tip de scalare artificială. Un imp dintr-o catacomba să aibă viață dublă de un imp din altă catacomba, doar că aia e mai încolo. Dar e important de menționat că asta se întâmplă doar ca efect al zonelor având nivele separate de dificultate. Deși poate aș fi preferat mai puține, cu mai multă calitate.

Dar hai că am tărăgănat foarte tare despre 'unde' o să facem tot ce facem, fără să vorbim de 'cum' facem asta.

Pentru fanii FromSoftware, Elden Ring vine fix ca o mănușă. Se schimbă niște termeni ici colo, Souls sunt Runes, Bonfires sunt Places of Grace, și alte cuvinte schimbate să fie schimbate mai mult decât de necesitatea de a comunica ceva special despre lume. Pur mecanic, în mare Elden Ring se joacă la fel ca orice alt joc din familia FromSoftware. Discuția nu devine despre 'ce e schimbat' cât mai mult despre nuanțe în cum ceva s-a schimbat și cum jucăm ce jucăm.

Odată cu trecerea la open world au fost nevoie de niște mecanici noi. În primul rând există opțiunea de a te teleporta gratis la orice punct deja descoperit de pe hartă fără a pierde experiență/suflete/rune așa cum se întâmplă în restul jocurilor, și abilitatea de a face asta în orice moment. Este un lucru ușor de trecut cu vederea, dar în contextul Soulslike-urilor, care de bine de rău era bazat pe o cadență de atriție între acele puncte de repaus care erau spicuite mult prea rar, mi se pare probabil cea mai mare schimbare la nivel de gameplay. Face jocul mult mai abordabil, și mai prietenos, fără să se piardă, consider eu, mare lucru. Multe din zone și catacombe au fost făcute cu asta în minte, având locuri de teleportat fix în față, și în general, nu prea ducem lipsa de locuri unde să ne așezăm să ne reumplem butelcile cu viață și energie.

Legat de schimbări pe care open world-ul le-a cerut, pe lângă adăugarea unui buton de sărit, o invenție excepțională în lumea jocurilor, avem și un cal. Cu introducerea calului desigur că avem și lupte de pe acel cal, cu dat cu săbii, arcuri și magii de pe spatele lui Torrent. Aș zice că e funcțional, și uneori exploatabil, dar nu cred că luptele astea vor deveni preferatele jucătorilor. Multe din luptele cu bossi din lumea deschisă, non-castele și non-catacombe, se pot face cu calul, dar în același timp uneori se simte că acei bossi pot fi bătuți mai ușor fără acel cal. Știind de existența lui Torrent, și a magiei cu bătaie lungă, creatorii au adăugat multe atacuri puternice la distanță variilor bossi, care au ca singur scop penalizarea și balansarea luptelor la distanță versus cele melee, la distanță de-o sabie și un scut de un monstru sau gigant care d-abia îți încape pe ecran.

Jocul chiar pare, mai mult decât altele din serie, că insistă ca jucătorul să aibă un mix hibrid de arme și abilități. Există foarte multe arme care se bazează pe un mix de atribute care nu ar fi avut sens sau vreun rol în alte jocuri din serie. Săbii care funcționează pe inteligență și dexteritate, sau halebarde pe putere și cunoștințe oculte. Jocul în sine sugerează că și dacă ești mag, ar trebui să ai o sabie cu care poți să dai, dar și dacă ești un barbar imens, să poți să dai ceva magie care te face mai rezistent la foc sau care îți face toporul normal în topor care dă cu gheață. Totuși, istoric vorbind, deși magia era considerată modul 'ușor' de a juca Soulslike-uri, jucând ca un mag primar în toate până acum (știu, să fiu ars pe rug) cred că sunt în poziția în care pot să zic că Elden Ring nu este mai ușor neapărat jucându-l cu atacuri de la distanță. Este mai distractiv și interesant decât orice alt titlu de Soulslike de jucat în modul ăsta, dar este și mai dificil doar fiindcă lumea în sine este creată conștient că tu o să ai măcar ceva opțiuni de atacuri de la distanță. Desigur, vorbim de un pic alt tip de gameplay, mai ales pentru o serie care este cunoscută pentru luptele melee, dar consider că nu să ai o experiență mai proastă jucând oricare din opțiunile disponibile.

Vorbind și de hibridizarea caracterelor, aducem în discuție și Ashes of War, niște îmbunătățiri pe care le poți pune pe o armă să îi dea o abilitate nouă. Multe arme vin cu abilități generice, dar în lumea mare pot fi găsite sau cumpărate altele, și astfel să ai o sabie care pe atacul special îți dă voie să scuipi foc în fața personajului, sau să sari și să faci un crater în jurul tău, sau să dispari și să apari în spatele inamicului. Unele sunt fixe și nu pot fi schimbate, dar pentru majoritatea armelor jocul te lasă să le customizezi exact așa cum vrei tu și cum te ajută să-ți faci drum prin cirezile de inamici pe care o să ai nevoie să le omori. Asta iarăși dă tuturor jucătorilor niște opțiuni legate de cum vor să-și construiască personajul, nesimtindu-se nepărat blocați într-un anumit stil de joc, fără să bage puncte inutile în altceva.

O altă adăugire importantă, tot pe filiera de 'cenușe', sunt Spirit Ashes. Pentru prima dată într-un joc Soulslike, dacă nu insiști să ceri ajutorul jucătorilor în multiplayer pentru un boss, o să poți să invoci niște spirite aliate de o foarte mare varietate în termen de număr și abilități, care dacă nimic altceva or să țină boss-ul ocupat cât timp tu încerci virtuos să nu mori. Dar ele în sine sunt destul de utile și schimbă complet dinamica anumitor bătălii. Din nefericire, nu pot fi folosite oriunde, ci doar în camerele cu bossi, sau în anumite locații din lume unde creatorii au considerat că o să ai nevoie. Aș fi apreciat o ușoară flexibilitate în unde/cum le folosim, dar ca un mag, adăugarea abilității să am un scut de carne în față nu e ceva pe care aș vrea să comentez, că poate dispare în jocul următor și o să fiu trist.

Mai avem alte câteva elemente adăugate, gen o poțiune infinită pe care o poți amesteca în varii moduri pentru a obține anumite beneficii, sau sistemul de Great Runes care îți dau un beneficiu foarte puternic pentru o perioadă scurtă, dar nu le consider a fi schimbări sau îmbunătățiri semnificative la rețeta clasică, și oricum, dacă joacă cineva Elden Ring fără să citească pe internet, e posibil nici să nu le folosească vreodată.

Dar totuși, legat de gameplay.

Deși rețeta de bază a jocului, lupte bazate pe blocarea sau evadarea atacurilor inamice pe care ușor-ușor le înveți în timp ce tu încerci să exploatezi ferestrele de siguranță pentru a face propriile atacuri sau a te vindeca, rămâne foarte plăcută și distractivă de jucat.. au trecut totuși zece ani de la primul Demon's Souls, jocul care a lansat tot genul ăsta de jocuri. Anumite elemente par arhaice sau anacronistice. Poțiunile/rezervele de viață și energie încă sunt exact la fel și se îmbunătățesc în calitate și număr în același mod. Uneori se pot reaproviziona direct de pe hartă dar nu e o mecanică certă pe care jucătorul o poate planifica. Atributele disponibile personajului și toate atributele derivate sunt aproape identice cu ce știm deja din serie, uneori fără aproape nici un fel de sens. Nu înțeleg de ce le-a fost atât de frică să 'scape' de anumite atribute, gen Arcane sau Faith, dat fiind că au tot amestecat și mutat din stânga în dreapta varii tipuri de magii din celelalte jocuri. Nu înțeleg de ce încă insistă pe sisteme care disimulaza exact ce face fiecare atribut sau cum e folosit în joc, de la postura/poise până la cum funcționează moartea instantă de la înălțimi. Nu pricep de ce sistemul de level up încă e bazat pe aceeași mecanică sterilă de adunat experiență și folositul ei după ce ai adunat destulă (pe care alternativ poți să o folosești pentru cumpărat echipament), dar care poate fi pierdută în orice moment dacă nu ești atent, care asta în sine e o rămășiță a unui joc care avea alt flux. Și nu înțeleg de ce au dat înainte cu un sistem foarte bizar mixt de upgrade de arme bazat pe NOUĂSPREZECE itemi diferiți.

Bonus avem și un sistem nou de, desigur, dacă avem open world... un sistem de crafting. Lucruri foarte utile de altfel în Elden Ring, medicamente și bombe și opțiuni de aruncat varii chestii ascuțite care îți adaugă extra flexibilitate în arsenal, asta odată ce descoperi sau cumperi rețetele de la varii negustori de prin lume sau de la varii boși. Dar totuși sunt opțiuni pentru care dacă vrei să le foloseșți constant ca parte din repertoriul tău va trebui să culegi flori, să omori lupi și să iei pietre de pe jos. Nu cred că cerea nimeni încă un joc în care apăsăm F să culegem tot felul de gunoaie, și pe care dacă nu le folosim, la finalul jocului să avem 999. Iar în același timp dacă le folosim, acum avem o grijă specială să tot fugim de colo colo să mai adunăm floricele să putem să jucăm jocul așa cum vrem. Ăsta nu e un element neapărat nou pentru Soulslikes, dar venind din aceeași sferă de modernizare, poate există opțiuni mai bune și care cer mai puțînă toleranță pentru pierdut timp de la jucător. Totuși măcar, la fel ca în Horizon: Forbidden West, putem fi cu toții bucuroși că există un sistem de inventar foarte generos care nu ne cere să-i facem vreodată managementul de vreun fel. E infinit, are auto-trimitere-la-cufăr. Măcar atât.

E clar că FromSoftware poate să gândească în afară cutiei de proprie-i proveniență. Sekiro: Shadows Die Twice deși are elemente comune, este un joc fresh care se simte complet diferit de restul de la ei, și chiar și Bloodborne, deși are mult mai multe în comun cu Dark Souls, este totuși destul de diferit să nu fie considerat Soulslike (uneori genul ca să îl includă, prin gimnastici lingvistice, este numit Soulsbornes). Elden Ring putea lejer să încerce să construiască un sistem modernizat sau diferit față de ce am tot jucat de 12 ani încoace, dar cumva a ales să nu?

Pentru veterani venind în Elden Ring, ei aveau întrebări foarte specifice, dacă punctele în dexteritate adaugă intervale de invulnerabilitate extra la eschivari, despre cum funcționează postura în jocul ăsta, un element foarte important de gameplay care mereu suferă modificări în fiecare joc din serie cumva în același timp semnificative dar și incredibil de minor ajustate. Sau dacă, și cum, este instaurat sistemul de respeccing, de 'reparat' alegerile de upgrade de atribute. Din seria cu 'nu mai sunt suflete sunt rune dar e același lucru', toate schimbările astea care nu schimbă nimic dar ajustează, adaugă un strat de frustrare ca și când trebuie să reînveti să joci același joc pe care îl știi, dar nu-i la fel. Dacă aveam o evoluție de gameplay, care era bine venită dat fiind anvergura jocului, măcar puteam să zicem că o luăm de la aproape zero și să ne bucurăm să explorăm mecanici și un stil nou de gameplay, desigur, cu aceleași rădăcini în lupte periculoase și axate pe îndemânarea jucătorului de a le naviga și de a ieși victorios. Nu să scormonim să vedem care din finețurile jocului deja super cunoscut este diferit.

Jucătorii noi nu au deloc aceleași probleme cu veteranii, dar încă suferă de exact aceleași probleme pe care orice jucător nou în Soulslike-uri la are. Nu înțeleg neapărat ce fac atributele, de ce sabia X dă mai mult damage ca sabia Y, și de ce peste 10 nivele e invers. Nu știu de ce uneori inamicii se opresc din atac și pot fi loviți pentru a le scădea enorm bara de viață sau chiar că inamicii pot fi loviți pe furiș din spate, sau că poți să faci atacuri de sus pe anumiți inamici. Jucători care nici nu-și dau seama că pot să țină armele în două mâini pentru a le scădea cerințele de atribute, sau magi proaspeți care după 20 de ore încă nu au găsit alte magii în afară de alea cu care au început jocul. Că nu știau că în Souslikes magiile trebuiesc căutate specific, uneori cu questuri făcute pentru ele, că jocul nu ți le oferă atât de ușor pe tavă așa cum îți oferă arme și armuri care sunt 'destul de bune'.

Există și un tutorial minuscul care este extraordinar de ascuns, aproape de tot râsul, cum ieși din prima peșteră trebuie să te arunci într-un hău pe care ai crede că te-ar omorî, și care deși îți prezintă niște elemente foarte pe scurt în foarte mare parte jucătorii proaspeți de Elden Ring sunt tratați așa cum au fost întotdeauna tratați jucătorii de Souslike-uri. Fără milă. Pot să mă râd un pic la plasarea unui boss foarte greu de bătut fix în primele 5 minute ale jocului, și apoi iarăși după vreo o ora, este un tutorial bun că să te duci să te faci tu mare și să te întorci să-ți iei revanșa, dar la nivel sistemic, sunt probleme mult mai mari legate de explicarea către jucător a cum funcționează mecanicile și ce opțiuni au în jocul asta. Primele 20 de nivele în care trebuie să te decizi ca un jucător în ce atribute pui level-up-ul probabil or să fie motivul pentru care fac un respec peste 80 de ore.

Un alt element foarte important care merită un tratament nou este povestea și modul în care e zisă, sau mai exact cum nu e zisă. Vedeți voi, Elden Ring e la fel de obscur și neinteresat să te prindă în povestea lumii lui ca restul Soulslike-urilor. Ai o idee generală ce trebuie să faci, și în general dacă tot dai în față și omori tot ce prinzi o să ajungi la finalul jocului. Nu o să știi că există finaluri multiple. Nu o să știi că NPC-urile au quest-lines care te duc în zone complet noi, care afectează finalurile pe care poți să le ai sau care zic poveșți unice despre lumea în care ai tot bălarit pentru ultima sută de ore. Înainte de patchul 1.03, jocul era complet neinteresat nici măcar să îți marcheze pe hartă unde ai găsit un NPC. Orice dialog sau discuție pe care o ai cu un NPC are dublu sens, informații ascunse sau vagi, și mai important, des îl auzi o singură dată. Nu există posibilitatea să vezi un log de dialog sau ceva quest log pe care poți să verifici în caz că ai uitat ce trebuia să faci. Dacă avansezi prea mult în joc, sau dacă faci alegeri fără să-ți dai seama că le faci și că au ramificații, te poți complet bloca în ceva chiar și dacă urmăreai în mod special să avansezi un quest. Este frustrant să trebuiască să stai în fiecare cuvânt, să înregistrezi cu telefonul ce zice un personaj prima dată când vorbești cu el, să fii sigur că ai înțeles ce dumnezeu vrea de la tine și cu ce poți să-l ajuți. Asta dacă îl mai găsești acolo, că personajele se duc în treaba lor și uneori dispar și apar în alte locuri independent de tine în mod direct, uneori pe evenimente declanșate de care nici nu ai idee.

Dar ce vreau să zic aici e că Elden Ring are o poveste totuși, și e mai bazat pe a o spune cu ajutorul personajelor decât restul jocurilor din serie, unde uneori ca să înțelegi orice din lumea în care ai fost aruncat, trebuia să citești descrierile armelor sau ale armurilor pentru bucățele infime de informație pe care apoi să faci tu legătura. Dar pentru același lucru în care ridicăm mai sus în slăvi jocul vizavi de harta și designul lumii care te lasă să ratezi lucruri, nu consider că povestea unui joc, sau rolul tău în lumea aia, să fie atât de ușor omisibil încât poți să termini jocul și să nu îți dai seama ce s-a întâmplat acolo. Este chiar /dificil/ chiar și dacă ești foarte atent, să înțelegi că prin 'sins of the flesh' (exemplu, nu spoiler), vrea de fapt nu știu ce rinichi de cerb infectat din nu știu ce zonă. De asemenea, nu ajută cu absolut nimic că numele personajelor din jocul ăsta sunt toate /atât/ de apropiate că aproape că e intenționat obscur. Va las cu niște nume din joc care încep cu litera M, Morgott, Margit, Marika, Miquella, Melania, Maliket, Millicent, și pe R, Ranni, Renna, Rennalla, Radagon, Radahn. Mult noroc să țineți minte cine-i cine și ce relație are cine cu ce.

Dacă problema asta cu personajele fiind elementele astea vagi și dinamice asta ar fi doar legat de poveste aș lăsa-o, dar uneori e legat de gameplay, și să fii un călugăr care n-a apucat să cumpere toate incantațiile de la băiatu' din castel, și să n-aibă rune la el să cumpere restul, dar să i se zică că băiatu' are o treabă și pleacă și nu îl mai vezi decât după 30 de ore de joc... cam suge. Dar asta face parte din obscuritatea seriei care se extinde și în Elden Ring. Sunt atât de multe lucruri legate de gameplay care pur și simplu necesită o investiție foarte serioasă de timp și efort să înțelegi sau să pricepi ce trebuie să faci să poți să beneficiezi de o mecanică. Eram la jumătatea jocului înainte să-mi dau seama ce dumnezeu fac catedralele enorme care se plimbau prin niște zone și care puteau fi oprite și 'coborâte', și de ce unele aveau clopot și altele nu. Genul asta de lucruri poate fi 'magia descoperirii' pentru unii, dar pentru mine, când vreau să știu ce joc joc și ce opțiuni am, nu este ceva ce am apreciat vreodată la jocurile de la băieții de la FromSoftware. Da, există niște informații de cumpărat de la negustorii pe care ii întâlnești care face o referire la, dar nu aș consideră asta ca fiind modul corect în care să optezi sau nu să fii expus la o mecanică.

De multiplayer nu o să zic mare lucru, că nu am considerat niciodată că e mult de zis despre multiplayerul din Soulslikes. Mesajele pe care o să le vedeți pe jos vor fi în proporție de 40% memeuri, 40% inutile, și poate 20% chiar or să te avertizeze că îți pică tavanul în cap în următoarea cameră sau că se ascunde unul după colț. Cât despre PvP/summoning/invasions, care este complet o latură unică și specială a experienței, și pentru unii, absolut esențială din ce înseamnă a jucat un Soulslike, pot spune că este la fel de dificil, plin de la fel de mult griefing, și plin de aceleași meta-build-uri repetate încât dacă ați jucat cu modul online oprit restul de jocuri, o să faceți același lucru și aici, și dacă ați jucat enorm de mult PvP și făceați personaje speciale pentru înainte, o să faceți același lucru și aici. Nu s-a schimbat absolut nimic la cum funcționează funcționalitățile astea, doar numele de iteme s-au schimbat în varii itemi cu nume de degete.

Ultimul lucru de care vreau să mă ating e cel mai sensibil din tot monstrul asta de recenzie. Dificultatea.

De bine de rău, Elden Ring e bazat pe aproape 12 ani de experiență FromSoftware în creerea și consumarea de către jucători a jocurilor lor. Se întâmplă niște lucruri în 12 ani, mai ales scoțând relativ același tip de joc pentru toată perioada. Știu că am menționat des de Horizon: Forbidden West în recenzia asta, dar același lucru l-am văzut și acolo. Un joc cu un nivel de dificultate relativ crescut, cu mult mai multe mecanici și mult mai dens că gameplay. Jucătorii de jocuri From Software au avut 12 ani să joace și să consume fix tipul asta de joc, și creatorii au făcut 12 ani același tip de joc. De ambele părți aproape că a existat un acord mutual nevorbit ca jocurile să 'crească' în anvergură, inclusiv în dificultate. Compari general boșii din Dark Souls 1 cu cei din Elden Ring, și cei din DS1 or să pară că au atacuri mai predictibile, mai încete și mai ușor de eschivat, aproape inechivocabil. Chiar și cei mai grei bossi dealungul seriilor sunt complet obliterati de cât de rapizi, exacți, și necruțători pot fi unii monștri din Elden Ring. Adăugăm la asta și un element care e necunoscut dacă e input reading, citirea comenzilor introduse de jucător și inamicul să reacționând cu atacul care o să fie cel mai devastator, sau dacă doar AI-ul e atât de atent încât să te pedepsească pentru orice greșeală.

Oricum ar fi Elden Ring e un joc greu cu o curbă destul de lină de progresie dar care spre final crește virtuos. Numărul de momente în care mori cu 40 din 99 de puncte maxim băgate în viață, cu armură grea, dintr-o singură lovitură de la un monstru uzual de pe hartă pot de veni foarte rapid o sursă de frustrare. Așa că pentru mulți jucători o să fie atins un plafon de frustrare la un moment dat printr-un boss sau niște inamici pe care mai bine renunțați decât să va chinuiți cu ei, dacă unii nu ar fi obligatorii pentru a termină jocul. Dar considerând că nu toți jucătorii vor ajunge la punctul ăla, și vor fi 'ok' să lase Elden Ring deoparte după ce au jucat din el cât au putut și cât au vrut, nu mi se pare chiar oribil. Dar pentru cei ce vor să termine și să pună Elden Ring acolo la trofee de jocuri terminate, or să aibă în față multe bătălii foarte grele care vor părea chiar necinstite, abuzive, și aleatorii. Există încă hitbox-uri care nu corespund cu atacurile sau cu corpul inamicilor și alte probleme de natură tehnică care doar adaugă frustrări într-un experiență unde fiecare pixel contează.

Deși am luat la 11 metri dificultatea, ar fi ușor necinstit totuși să nu menționez că în mare parte a jocului Elden Ring e foarte generos cu peretele de care alegi să-ți spargi capul. Diferența absolut esențială între orice Elden Ring și Dark Souls, pentru jucătorii casual, care îi vor face pe jucători să se îndrăgostească mai mult de ediția nouă decât de orice joc din urmă e pur faptul că dat fiind diversitatea lumii întotdeauna există un alt loc de explorat, o altă catacombă de făcut, sau altceva de bătut. Foarte rar jucătorul se simte că pur și simplu nu are altă cale în față decât același nenorocit de boss pe care nu poate să-l bată de patru ore, sau aceeași zonă oribilă cu nemorți care scuipă cu otravă în tine printr-un labirint de oraș suspendat. Și nu poate fi subliniat cu destul marker verde cât de importantă e această opțiune de free-travel și să ai multiple metode de avansare prin hartă și prin content pentru o bună parte din experiență.

La final de drum, Elden Ring este exact ce scrie pe cutie, un "Dark Souls sandbox open world, du-te tare și dă omor la tot ce prinzi". Fix luat doar așa, este bun, este ce se aștepta lumea de la el, și destul de jucabil. Recomandat pentru veterani dar și pentru prospături ca un punct bun de a intrat în lumea Soulslike-urilor. Fiecare îl joacă la fel cum știu să îl joace, eu cu magii de la distanță, cu wiki și harta deschisă lângă în caz că mă blochez undeva sau chiar vreau să fac ceva.

Dar ca un jucător care preferă să privească contextul în care un joc a fost creat și să îl judece alături de produs, consider că Elden Ring se simte învechit, și ca design și ca execuție, iar FromSoftware sunt nenea ăla într-un garaj care face el singur cum știe mai bine. Elden Ring este asemănător cu catedralele enorme din piatră cu picioare pe care le-am menționat mai sus undeva, niște monoliți foarte greu de oprit care preferă să meargă în aceleași cercuri fiindcă jucătorii sunt relativ fericiți să facă aceleași lucruri în același mod întortocheat pentru a încerca să recapete magia de la prima catedrală pe care au dat-o jos acum 12 ani. ■
