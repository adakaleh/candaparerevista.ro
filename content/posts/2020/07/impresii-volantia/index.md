---
title: "Volantia: Kingdom in the Sky"
type: post
date: 2020-07-08
authors: cristan
categories:
    - Impresii
tags:
    - Volantia

linkForum: https://forum.candaparerevista.ro/viewtopic.php?f=2&t=2371

resources:
  - src: images/volantia-card.jpg
    name: "card-cover-image"

  - src: images/volantia-cover.jpg
    name: "cover-image"

description: "În Volantia: Kingdom in the Sky, un indie de la creatorii lui Desktop Dungeons (un roguelike foarte bun) și disponibil „gratuit” și în Humble Trove, lumea e împărțită în fragmente de insule plutitoare, alcătuite din piese hexagonale. Acestea devin disponibile periodic, pe măsură ce joci, și le vei alipi de mica insulă cu care pornești până vei ajunge să creezi un adevărat regat ÎN CER. Gameplay-ul va fi familiar imediat celor care au jucat Settlers — avem clădiri de producție, care generează resurse, care sunt preluate de un muncitor și duse la alte clădiri care au nevoie de resursa respectivă, care e necesară pentru alte clădiri sau research și tot așa. Și, bineînțeles, toate clădirile trebuie să fie conectate cu drumuri. "

infoBox:
  data: "3 mai 2018"
  gen: [city-builder]
  producator: Tangled Mess Games
  platforme: [PC]
  reviews:
    metacritic: https://www.metacritic.com/game/pc/volantia
  cumpara:
    - [Steam, https://store.steampowered.com/app/799670/Volantia/]

---

În **Volantia: Kingdom in the Sky**, un indie de la creatorii lui **Desktop Dungeons** (un roguelike foarte bun) și disponibil „gratuit” și în Humble Trove, lumea e împărțită în fragmente de insule plutitoare, alcătuite din piese hexagonale. Acestea devin disponibile periodic, pe măsură ce joci, și le vei alipi de mica insulă cu care pornești până vei ajunge să creezi un adevărat regat ÎN CER.

Gameplay-ul va fi familiar imediat celor care au jucat Settlers — avem clădiri de producție, care generează resurse, care sunt preluate de un muncitor și duse la alte clădiri care au nevoie de resursa respectivă, care e necesară pentru alte clădiri sau research și tot așa. Și, bineînțeles, toate clădirile trebuie să fie conectate cu drumuri. În orice moment (era să zic în fiecare tură) avem câteva acțiuni disponibile — putem alipi bucăți noi de insulă, putem construi clădiri din categorii diferite (producție, utilități, știință etc), construi drumuri, demola construcții sau alege o direcție nouă de research (da, avem un ecran cu un research tree în care putem debloca bonusuri și tehnologii noi).

{{< youtube cn623ZeuidM >}}

Dar să mă iertați, am zis clădiri? Pardon, totul în joc e „natural și organic”, lumea e verde și pașnică, iar omuleții care populează regatul — niște piticuți cu glugi pe cap — sunt mai degrabă niște elfi care trăiesc în comuniune cu natura. Toate clădirile sunt Arbori de diferite feluri, atât cele de locuit cât și cele de producție, resursele sunt Apa, Praful (atenție, e un praf magic, nu colbul obosit de pe marginea drumului) și Materie. Jocul chiar folosește termenul „Greenpunk” pentru a descrie universul în care e plasat, pentru amestecul de tehnologie și natură.

Jocul respiră „indie” prin toți porii, ceea ce nu e neapărat o critică, ba chiar îi conferă și un anumit aer _old-school_. Și asta nu doar prin împrumuturile de mecanici din jocurile menționate mai sus (cum ar fi faptul că trebuie să legi toate clădirile cu drumuri), dar mai ales prin unele elemente de gameplay și alegeri de design pe care le mai întâlnim doar în ceața istoriei sau prin noianul de jocuri indie făcute cu resurse puține sau de dezvoltatori aflați la început de drum. Câteva exemple ar fi avalanșa de termeni de _lore_ aruncați fără nicio rezervă încă de la început, tutorialul e prezentat ca niște simple casete de text pentru a-ți explica mecanicile de bază, iar salvările se fac doar manual. Mai departe, grafica e la nivelul jocurilor de mobil de duzină, animațiile sunt simple (acolo unde sunt; până și primul joc Settlers parcă era mai animat), avem opțiuni puține în meniu, muzica e rară și generică (genul acela „liniștitor-meditativ” care se pierde în fundal), efectele sonore iarăși sunt puține și așa mai departe.

{{< figure-multi
    "gallery/volantia-01.jpg|"
    "gallery/volantia-04.jpg|"
>}}

Dar chiar și așa, jocul are farmec și, în ciuda graficii care trimite la un simplu joc de mobil, nu e chiar ce m-am așteptat și ascunde și ceva complexitate, așa că nu e lipsit de provocare. De exemplu, arborele tehnologic este destul de stufos și acoperă mai multe zone (Producție, Știință, etc), dar research-ul se face în timp real, astfel că trebuie să-ți planifici atent pe ce să te concentrezi. Un alt exemplu sunt bucățile noi de insulă, care vin cu forme diferite și unele regiuni speciale, care produc anumite resurse, și care trebuie plasate cu grijă dacă vrei să ai un mozaic de hexagoane bine închegat, cu un lanț de producție eficient. Și apropo de producție — resursele nu se acumulează (cu excepția Prafului, folosit pentru a plăti construcția de clădiri noi), ci doar sunt duse acolo unde sunt consumate, altfel rămân necolectate; încă un aspect de care trebuie avut grijă.

**Mai vreau să joc?** Da. În ciuda aparentei simplități, jocul are farmec și este chiar relaxant, prin tematică, culori, muzică și gameplay. Recomandat mai ales dacă sunteți genul care se pierdea cu orele în Settlers doar pentru a dezvolta cea mai mare și mai frumoasă colonie. ■