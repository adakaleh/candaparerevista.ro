---
title: "Children of Morta"
type: post
date: 2020-03-26
authors: mahdi
categories:
    - Recomandare
tags:
    - Children of Morta

licenta: cc-by

linkForum: https://forum.candaparerevista.ro/viewtopic.php?f=84&t=1957

resources:
  - src: images/morta-card.jpg
    name: "card-cover-image"

  - src:
    name: "cover-image"
---

Prima mea săptămână cu Xbox Game Pass PC a constat într-o succesiune de instalări și dezinstalări de jocuri. Printre puținele jocuri care au trecut de bariera de 30 de minute jucate se numără **Children of Morta**. Deși la prima vedere părea un indie ca oricare altul din marea de indie-uri cu pixel art, jocul m-a cucerit cu povestea sa și modul său de local co-op bine pus la punct.

Conceptual vorbind, **Children of Morta** se prezintă ca un roguelite hack & slash. Elementele sale roguești sunt însă temperate - este un joc mai iertător decât colegii săi de nișă, progresul nefiind pierdut în întregime la fiecare eșec. Un element distinctiv este importanța acordată poveștii. **Children of Morta** ne spune povestea familiei Bergson, care este aruncată într-o bună zi în luptă cu o misterioasă forță malefică, care începe să corupă regiunea idilică în care aceștia își duc traiul. Fiecare membru al familiei reprezintă un arhetip de clasă fantasy: capul familiei este războinicul cu paloș și scut, fiica cea mare e o arcașă destoinică, prâslea e rogue, mă rog, prindeți ideea. Personajele nu sunt toate disponibile de la început - avansarea în dungeon-uri pune în mișcare niște viniete narative în care ne este prezentată viața din casa Bergsonilor și întâmplările în urma cărora aceștia sunt rând pe rând angrenați în aventură.

Deși ocupă un loc proeminent în economia jocului, povestea are meritul că nu e peste măsură de intruzivă sau obositoare. Altfel spus, **Children of Morta** nu neglijează deloc acțiunea, parcurgerea unui dungeon fiind presărată la fiecare pas cu eroice bătălii cu hoardele necuratului. Fiecare personaj are un stil unic de luptă, pus în valoare în special dacă joci în co-op. Este o plăcere să descoperi un combo ideal de personaje și abilități, cu care să mături pe jos cu boșii de la final de dungeon. Modul de co-op e limitat din păcate la doi jucători și momentan e doar local (dar producătorii au zis că lucrează și la un mod de co-op online).

**Children of Morta** e o alegere ideală dacă vă e poftă de un roguelite blând, cu un mod de local co-op distractiv. Se poate lua de pe [Steam](https://store.steampowered.com/app/330020/Children_of_Morta/) sau [GOG](https://www.gog.com/game/children_of_morta), iar dacă vi se pare prea scump, este disponibil și în [Xbox Game Pass pentru PC](https://www.xbox.com/en-US/xbox-game-pass/pc-games). ■
