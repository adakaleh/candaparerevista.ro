---
title: "Stygian: Reign of the Old Ones"
type: post
date: 2020-04-14
authors: mahdi
categories:
    - Recomandare
tags:
    - "Stygian: Reign of the Old Ones"

licenta: cc-by

linkForum: https://forum.candaparerevista.ro/viewtopic.php?f=84&t=1957

resources:
  - src: images/stygian.jpg
    name: "card-cover-image"

  - src:
    name: "cover-image"
---

În această săptămână avem o recomandare mai de nișă. **Stygian: Reign of the Old Ones** e un joc imperfect, dar interesant, care a avut parte de o lansare trecută cu vederea în 2019, fiind eclipsat de indie-uri mult mai proeminente. Și dacă despre Outer Wilds sau Disco Elysium ați mai auzit din alte părți cât de mișto sunt (chiar dacă pe site nu avem articole despre ele *încă*), o să vă vorbesc puțin despre acest joc.

Mythosul lui Lovecraft a inspirat numeroase jocuri, dar am impresia că Stygian e primul RPG plasat în acest univers (asta dacă facem abstracție de parodicul Cthulhu Saves The World). Pentru definirea personajului principal, jocul oferă posibilitatea de a alege dintr-un set generos de arhetipuri : investigator, om de știință, aristocrat falit, ocultist, actor, soldat și multe altele. Sistemul de atribute e întrucâtva similar cu cel din Fallout - un mix atribute de bază și skill-uri, atât de luptă cât și nonviolente. În general aceste abilități de non-combat nu sunt doar de formă, oferind adeseori soluții alternative la problemele care se ivesc în calea protagonistului. Din păcate însă, jocul nu e construit în așa manieră încât să-l poți duce la capăt evitând în întregime luptele. De departe, acestea sunt momentele cele mai slabe din joc, suferind de o lentoare somniferă și de mecanici prost puse în aplicare (de exemplu armele de foc sunt aproape inutile, fiind preferabilă o abordare melee). Ar fi fost interesant să îl poți parcurge cu un personaj pur intelectual și complet nepregătit pentru violență.

Dacă producătorii ar fi reușit să facă luptele mai fluide și mai captivante, poate că acum s-ar fi vorbit altfel despre Stygian decât în termeni de „weird indie flawed gem”. Zic asta pentru că, în rest, jocul mustește de un șarm aparte, conferit în mare măsură de prezentarea sa grafică, care amintește de ilustrațiile dintr-o carte bizară. Am apreciat că nu alunecă pe o pantă inofensiv-drăgălașă sau parodică - jocul surprinde fidel spiritul scrierilor lui Lovecraft. Iar producătorii nu s-au rezumat la a-și trage seva creativă doar din câteva povestiri. Fanii scriitorului american vor descoperi în Stygian o abundență de legături directe și trimiteri care străbat întregul mythos lovecraftian.

Așadar, avem aici un indie mai aspru pe la muchii, dar croit cu pasiune și idei interesante. Nu e o recomandare pentru oricine, ci mai mult pentru acele spirite amatoare de curiozități indie și înzestrate cu răbdare.

**Stygian: Reign of the Old Ones** se poate cumpăra de pe [Steam](https://store.steampowered.com/app/779290/Stygian_Reign_of_the_Old_Ones/) sau [GOG](https://www.gog.com/game/stygian_reign_of_the_old_ones). ■
