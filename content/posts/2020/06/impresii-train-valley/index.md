---
title: Train Valley
type: post
date: 2020-06-16
authors: cristan
categories:
    - Impresii
tags:
    - Train Valley

linkForum: https://forum.candaparerevista.ro/viewtopic.php?f=2&t=2371

resources:
  - src: images/train-valley-card.jpg
    name: "card-cover-image"

  - src: images/train-valley-cover.jpg
    name: "cover-image"

infoBox:
  data: "7 mai 2015"
  gen: [trenulețe, puzzle]
  producator: Flazm Interactive Entertainment
  platforme: [PC]
  reviews:
    metacritic: https://www.metacritic.com/game/pc/train-valley
    opencritic: https://opencritic.com/game/1919/train-valley
  cumpara:
    - [Steam, https://store.steampowered.com/app/353640/Train_Valley/]
    - [GOG, https://www.gog.com/game/train_valley]

---

Ce joculeț drăguț! L-am început deoarece, probabil la fel ca mulți dintre voi, am o slăbiciune pentru joaca cu trenulețe, dar am descoperit că e mai degrabă un puzzle game decât vreun Railroad Tycoon. Chiar și așa, e un joc plin de farmec și e una dintre cele mai bune opțiuni pentru a umple o pauză de relaxare.

**Train Valley** vă propune mai multe provocări, aranjate frumos într-un album cu timbre ce reprezintă diferite regiuni ale lumii. În fiecare nivel — ce ocupă în general un singur ecran — aveți mai multe orășele pe care trebuie să le conectați cu șine de tren, pe care va circula apoi un trenuleț. Atât trenurile cât și orașele sunt marcate cu un simbol colorat, iar provocarea stă în a face conexiunile astfel încât trenurile de o anumită culoare să ajungă în orașul cu culoarea corespunzătoare (trenul albastru în orașul albastru). Nu puteți schimba destinația unui tren, dar îi puteți controla deplasarea, în caz că aveți nevoie să-l opriți sau chiar să-i inversați direcția de mers.

{{< youtube PvzRomedcJM >}}

Cu trecerea timpului, pe hartă vor apărea mai multe orășele, cu alte culori, și bineînțeles și alte trenuri care vor dori să meargă într-acolo. Și astfel nu va fi mult până când va fi nevoie să jonglați în același timp cu mai multe trenuri care pleacă din orașe diferite, și trebuie să treacă prin aceleași segmente de șină unde trebuie să manipulezi (manual!) macazul la timp pentru a nu rata vreo destinație și a evita ciocnirile.

Pe lângă aceasta, există și o componentă economică de care trebuie să țineți seama — construcția de șine și întreținerea trenurilor costă bani, iar fondurile vin doar când un tren completează o cursă la destinația potrivită. În plus, există și diferite obiective în fiecare nivel, cum ar fi obținerea unui anumit profit sau cumpărarea de trenulețe suplimentare (în plus față de cele care se generează automat), dacă căutați o provocare mai mare, dar nu e necesar să le îndepliniți pe toate.

{{< figure-multi
    "gallery/train-valley-3.jpg| "
    "gallery/train-valley-4.jpg| "
>}}

Să nu vă gândiți însă că ar deveni copleșitor. Jocul nu e complex (nu sunt prea multe opțiuni în afară de construcția de șine și controlul macazului) și nici ritmul nu e foarte alert (ba chiar puteți schimba și viteza jocului sau chiar să puneți pauză ca să terminați o acțiune în liniște), astfel că atmosfera e foarte plăcută și relaxantă. Nu veți simți presiune în niciun moment, doar distracție.

**Mai vreau să joc?** Un da! categoric, și am mai și făcut-o de când l-am încercat prima dată. Vi-l recomand călduros, mai ales că îl veți găsi de multe ori ieftin la reducere. Ba chiar a apărut și Train Valley 2, care aduce câteva schimbări. Încă nu l-am jucat, dar pare la fel de distractiv. (Și apropo, dacă ați avut activ abonamentul Humble Choice pe luna aprilie, vedeți că l-ați primit gratuit acolo, a fost inclus ca bonus.) ■