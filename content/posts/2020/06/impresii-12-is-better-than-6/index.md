---
title: 12 Is Better Than 6
type: post
date: 2020-06-04
authors: cristan
categories:
    - Impresii
tags:
    - 12 Is Better Than 6

linkForum: https://forum.candaparerevista.ro/viewtopic.php?f=2&t=2371

resources:
  - src: images/12-is-better-than-6-card.jpg
    name: "card-cover-image"

  - src: images/12-is-better-than-6-cover.jpg
    name: "cover-image"

description: "12 Is Better Than 6 e un top-down shooter cu tematică western și asemănări evidente, ca gameplay și perspectivă, cu Hotline Miami, așa că nu necesită prea multe explicații suplimentare. Nu are o poveste la fel de interesantă, e ceva simplu, cu evadare și răzbunare, dar contează mai puțin, pentru că acțiunea e intensă și brutală — mișcările personajelor sunt foarte rapide, iar schimburile de focuri sunt frecvente, se declanșează brusc și se termină la fel de repede, pentru că orice lovitură e fatală, inclusiv pentru protagonist."

infoBox:
  data: "20 noiembrie 2015"
  gen: [shooter, top-down]
  producator: Ink Stains Games
  platforme: [PC, Switch]
  reviews:
    metacritic: https://www.metacritic.com/game/pc/12-is-better-than-6
    opencritic: https://opencritic.com/game/2260/12-is-better-than-6
  cumpara:
    - [Steam, https://store.steampowered.com/app/410110/12_is_Better_Than_6/]
    - [Nintendo Store, https://www.nintendo.com/games/detail/12-is-better-than-6-switch/]

---

**12 Is Better Than 6** e un _top-down shooter_ cu tematică western și asemănări evidente, ca gameplay și perspectivă, cu **Hotline Miami**, așa că nu necesită prea multe explicații suplimentare. Nu are o poveste la fel de interesantă, e ceva simplu, cu evadare și răzbunare, dar contează mai puțin, pentru că acțiunea e intensă și brutală — mișcările personajelor sunt foarte rapide, iar schimburile de focuri sunt frecvente, se declanșează brusc și se termină la fel de repede, pentru că orice lovitură e fatală, inclusiv pentru protagonist. 

{{< youtube yTcCUsvTIek >}}

Principalele puncte de atracție sunt, pe partea vizuală, grafica monocromă, într-un stil ca cel pe care-l foloseam în timpul școlii să desenăm (eu cel puțin) diferite scene cu pixul pe caiet, numai că în joc e punctată cu accente de culoare, iar pe partea de gameplay avem o mecanică de _shooting_ ceva mai complexă, pentru că încearcă să reprezinte într-un mod realist procesul de folosire a armelor, sau, mai bine zis, în ton cu tematica jocului.

Asta înseamnă că, de exemplu, pentru revolvere trebuie întâi un clic să armezi, apoi încă un clic pentru a trage, iar asta pentru fiecare foc în parte. Iar pentru a încărca arma procedezi la fel - o apăsare de buton pentru a scoate butoiașul, apoi câte un clic pentru a introduce fiecare glonț pe rând. Iar acest sistem nu e doar un _gimmick_ și atât, ci e interesant atât pentru că necesită puțin mai mult exercițiu și implicare dincolo de _button mashing_, dar ridică și niște aspecte tactice — dacă sunt mai mulți inamici (sau ratez), cum îi abordez pe restul? Mă retrag pentru a putea reîncărca? Schimb pistolul cu o armă de pe jos? Risc ultimul glonț pe ultimul inamic? Dacă nu-l nimeresc înainte să tragă el?

Din păcate, deși jocul nu e rău deloc, nu m-a captivat pe cât credeam, ba chiar sunt un pic dezamăgit. Din trailer părea foarte interesant, și, deși în realitate nu e departe de acea primă impresie, micile detalii contează. Mișcarea personajelor e rapidă, dar nu se simte mai deloc, nu are deloc greutate, iar personajele parcă plutesc pe ecran. Stilul grafic, deși plăcut, e uneori greu de citit și nu-ți dai seama imediat cine e inamic și cine e decor. Iar despre _shooting_... aici o să depindă de fiecare, dar pe mine m-a cam plictisit după o vreme. Cum ziceam, moartea vine instantaneu, la primul foc, dar restartul e imediat, așa că nu e o problemă. Ce e enervant, însă, e când trebuie să reiei o întreagă secțiune de la capăt, de mai multe ori, să scotocești prin aceleași dulapuri după câțiva dolari, să mori într-un duel pentru că ai ratat cu 2 pixeli ținta și să reîncepi procesul.

**Mai vreau să joc?** Cred că nu. Am văzut despre ce vorba, jocul e drăguț, interesant pentru o perioadă, dar cam atât. Cel puțin pentru mine. _Caveat emptor_. ■