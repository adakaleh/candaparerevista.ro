---
title: "Tropico 2: Pirate Cove"
type: post
date: 2019-11-07
authors: patrunjelu
categories:
    - Recomandare
tags:
    - Tropico 2


linkForum: https://forum.candaparerevista.ro/viewtopic.php?f=84&t=1957

resources:
  - src: 
    name: "card-cover-image"

  - src: images/tropico2_cover.jpg
    name: "cover-image"
---

Îți plac city builder-ele? Dar pirații? Dacă ai răspuns „da” la ambele întrebări, atunci Tropico 2 a fost făcut fix pentru tine. Este și singurul joc care încearcă această combinație, cel puțin la momentul scrierii articolului (dacă citești asta în viitor și situația s-a schimbat, zi-mi și mie).

În Tropico 2 vei lua rolul de „pirate king”, iar pe parcursul campaniei, scenariilor, sau a modului sandbox, te vei îngriji de propria insulă, de pirații ce o folosesc ca bază de operații, dar și de amărăștenii ce au avut ghinionul să fie capturați, acum puși la muncă în diversele industrii de pe insulă.

Jocul urmează fidel rețeta Tropico, deci ia în serios partea de city building: insula este în realitate o fundație pentru un adevărat oraș al piraților, nu prea realist din punct de vedere istoric, dar foarte fain pe ecran. Folosindu-te de resurse naturale, vei putea produce obiectele necesare populației de pe insulă, de la mâncare pentru captivi la arme pentru pirați și bineînțeles, corăbii.

Incursiunile piraterești, presupunând că dispui de o populație de tâlhari mulțumiți de modul în care-i tratezi și de niște corăbii bine echipate, variază de la croaziere în care prădezi alte vase la asalturi asupra unor așezări sau răpirea muncitorilor ceva mai răsăriți, cu scopul de a-ți dezvolta și mai mult industria pe insulă.

Pentru a condimenta experiența de joc, te poți băga puțin și în politică. Insula ta se află pe teritorii ocupate de trei mari puteri, și anume Anglia, Spania și Franța. Relația ta cu ele îți va influența gameplay-ul, deci rămâne la latitudinea ta cu cine vrei să ai relații prietenoase și cu cine nu. Bineînțeles, poți să-i hăituiești pe toți în mod egal. Doar ești pirat, ce naiba?

Tropico 2 poate fi găsit atât pe [Steam](https://store.steampowered.com/app/33520/Tropico_Reloaded/) cât și pe [GOG.com](https://www.gog.com/game/tropico_reloaded), iar singurul neajuns major pe care i-l pot găsi este absența unui HD patch. Din păcate, ești blocat la rezoluții 4:3. Dar calitatea jocului compensează din plin, și curând vei uita de aceste neajunsuri.

*Yo ho, yo ho, a pirate's life for me!*
