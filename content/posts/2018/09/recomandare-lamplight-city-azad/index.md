---
title: Lamplight City
type: post
hideOnHome: true
date: 2018-09-16
authors: azad
categories:
    - Recomandare
tags:
    - Lamplight City

linkForum: https://forum.candaparerevista.ro/viewtopic.php?f=84&t=1957

linkuriExterne:
    1-site-oficial:
       text: Site joc
       link: http://www.grundislavgames.com/lamplightcity/
       desc: Site-ul oficial al jocului
    link-forum:
       text: Thread forum
       link: https://forum.candaparerevista.ro/viewtopic.php?f=8&t=1865
       desc: Discuții pe forumul candaparerevista.ro despre joc

resources:
  - src: images/lamplight-city-card.jpg
    name: "card-cover-image"

  - src: images/lamplight-city-cover.jpg
    name: "cover-image"
---

Fanii jocurilor Gabriel Knight vor descoperi în **Lamplight City**, de la Grundislav Games, un joc demn să poarte titlul de succesor spiritual. Acțiunea se petrece în orașul New Bretagne, într-o Europă afundată în tehnologie steampunk, unde unii localnici încă păstrează rămășițe ale religiei voodoo.

Este anul 1844 și suntem puși în pielea lui Miles Fordham, un detectiv particular, al cărui partener este ucis, la începutul jocului, în timpul unui caz aparent banal. Trei luni mai târziu dăm de un Miles neîngrijit și dependent de droguri, cu o căsnicie peste care atârnă proverbiala sabie a lui Damocle. Ca și cum toate acestea nu ar fi fost suficiente, apar primele semne ale nebuniei. Bântuit de vină și de obsesia că și-ar fi ucis prietenul, Miles începe să-i audă vocea în minte. Aceasta este integrată în joc ca element ajutător - îți va da indicații din când în când, dar sunt momente în care devine iritantă, cum ar fi unele interacțiuni emoționante stricate de intervențiile sale inutile.

Astfel începe jocul, iar obiectivul jucătorului este de a rezolva diverse cazuri și de a descoperi noi indicii în cazul morții partenerului. Povestea beneficiază și de un sistem de alegeri și consecințe, interesant dar ușor superficial, interactivitatea cu mediul fiind redusă. Multe obiecte pot fi doar „privite”, iar clasicul inventar este absent. Obiectele ridicate pot fi folosite doar acolo unde „trebuie”, opțiunile jucătorului de a încerca acel obiect în diverse locuri sunt limitate.

**Lamplight City** strălucește la capitolul atmosferă, la fel ca seria Gabriel Knight. În locul viului New Orleans explorăm mahalale mizerabile, vile decadente sau suburbii tăcute. Florile și plantele reprezintă elemente recurente în New Bretagne, probabil mici oaze de viață în tehnologia sufocantă. În această lume sufocată de poluare și mizerie, muzica de pian apasătoare contribuie la accentuarea senzației de mister, coloana sonoră fiind de excepție.

Recomand **Lamplight City** nu doar fanilor Gabriel Knight, ci și jucătorilor care vor să descopere o lume fascinantă, unde steampunk-ul se îmbină cu vrăjile voodoo, și să elucideze cazuri fascinante. ■