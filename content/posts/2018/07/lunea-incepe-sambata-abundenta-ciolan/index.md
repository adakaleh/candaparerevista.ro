---
title: Abundența în 9 pași simpli
type: post
date: 2018-07-07
authors: ciolan
categories:
    - Lunea începe sâmbăta
tags:

sursa:
   link: https://www.facebook.com/avesalom.pistilnicul/posts/834677653310692
   text: Postarea originală de pe FB
   data: 2016-03-22

linkForum: https://forum.candaparerevista.ro/viewtopic.php?f=2&t=1844

resources:
  - src: images/abundenta.jpg
    name: "card-cover-image"

  - src:
    name: "cover-image"
---

ATRAGE ABUNDENȚA ÎN VIAȚA TA! ACUM, ALTFEL VIN ȘI-ȚI RUP PICIOARELE!

Deoarece programul meu în trei pași pentru privit viața cu alți ochi a fost citit (și apreciat prin șaisprezece like-uri și aproximativ cinci comentarii apreciative) de șaisprezece oameni de succes din mediul online, revin cu un program la fel de simplu, dar ceva mai complicat, pentru atras abundența în viața ta.

Mii de oameni vor să atragă abundența în viața lor, dar tu trebuie s-o atragi mai tare decît ei. E ca la magneți, dacă n-o atragi tu mai tare, abundența va fi atrasă de altcineva și nu va ajunge la tine în viață, va ajunge la altcineva în viață.

Programul meu unic pentru atras abundența în viața ta este absolut gratuit și de aceea îl fac public fără nicio pretenție financiară pe Facebook, unde totul este absolut gratuit inclusiv planul meu pentru atras abundența în viața ta.

Programul meu unic pentru atras abundența în viața ta te va ajuta să atragi abundența în viața ta cît ai clipi din ochi. Dacă ai clipit din ochi și încă n-ai atras abundența în viața ta, înseamnă că nu îți dorești abundență în viața ta. Sau ai clipit foarte lent și altcineva care-a clipit mai rapid a atras-o în viața lui. Pentru a evita acest lucru, te invit la workshopul meu de clipit rapid pentru a atrage abundența în viața ta, organizat în natură, la Oase, în spatele Teatrului Dramatic, căci abundența poate fi găsită în interiorul tău, dar și în interiorul naturii la Oase.

Workshopul de clipit rapid pentru a atrage abundența în viața ta costă doar 400 RON și include o copie xerox a manualului meu pentru clipit plus o casetă VHS ce conține 70 de minute de material video unde oameni de succes din toate domeniile demonstrează zeci de tehnici de clipit care au adus abundența în viața lor. Pachetul VIP costă 800 RON și, pe lîngă cele de mai sus, include un video player Panascanic, un televizor alb-negru Sirius 208B și o sticlă de Polar de 250 de mililitri.

Așadar, programul meu gratuit de atras abundența în viața ta nu costă nimic și are doar 9 pași simpli care vor atrage abundența în viața ta:

1. Dacă vezi abundența pe stradă, nu te repezi spre ea, că abundența se sperie ușor și nu va fi atrasă la tine în viață. Nu face greșeala să te ascunzi după un tufiș. Abundența are un auz extrem de fin. Păstrează-ți calmul, încearcă să pari cît mai indiferent, dar sub nicio formă nu o pierde din ochi.
2. Urmărește abundența pînă la ea acasă și notează-ți cu atenție adresa și numărul apartamentului abundenței. Atenție la numărul apartamentului. N-ai vrea să-l atragi pe Gelu, vecinul abundenței, la tine în viață.
3. Închiriază o dubă gri, înlătură-i plăcuțele de înmatriculare și așteaptă cu răbdare căderea nopții. Nu uita de batistă, cloroform, frînghie și căluș. E foarte important. Dacă nu vezi legătura dintre căluș, frînghie, cloroform și abundență, te poți opri din citit acum, căci nu vei avea parte de abundență.
4. La aproximativ patru ore după ce a apus soarele, urcă-te în dubă și condu pînă la adresa abundenței. Dacă ai pierdut adresa abundenței, nu meriți abundență în viața ta și nu te pot ajuta.
5. Pătrunde tiptil în apartamentul abundenței și identifică dormitorul abundenței.
      1. Dacă dormitorul abundenței este gol, încearcă în sufrageria abundenței, fiindcă este foarte posibil ca abundența să fi adormit în fața televizorului.
      2. Dacă abundența nu este în sufrageria ei, ai putea să încerci toaleta abundenței.
      3. Dacă abundența nu este de găsit la ea în apartament, înseamnă că este la discotecă, de unde va pleca în viața altcuiva. În acest caz, te poți lăsa păgubaș, dar nu este cazul să disperi. Se mai întîmplă. Poți trăi și fără abundență, dar nasol de tot.
6. Odată ce ai identificat abundența la ea în apartament, aplică cu generozitate cloroform pe batistă și plaseaz-o cu atenție pe fața abundenței avînd grijă să acoperi gura, cît și nările. Pregătește-te pentru o cantitate apreciabilă de efort, căci abundența este deosebit de rezistentă și s-ar putea să nu vrea la tine în viață.
7. Odată ce abundența nu mai dă semne de activitate, înseamnă că este pregătită să ajungă în viața ta. Dacă tu nu mai dai semne de activitate, nu ești pregătit pentru abundență. Chiar dacă consideri că abundența este pregătită să ajungă în viața ta, folosește, totuși, frînghia și călușul pentru a te asigura că nu e vorba doar de un truc perfid al abundenței care, profitînd de un moment de neatenție, s-ar putea să dispară zgomotos din viața ta.
8. Transportă abundența la tine acasă după ce, în prealabil i-ai amenajat un loc în beci, deoarece beciul este locul favorit al abundenței, mai ales toamna.
9. Felicitări, ai abundență în beci și în viață. Lupta nu este cîștigată, căci abundența trebuie întreținută în viața ta. Atenție, totuși, nu lăsa vecinii (care n-au citit programul meu simplu) să-ți vadă sau să-ți audă abundența. Pătrunși de invidie că abundența nu e la ei în viață, vor chema poliția. Care, se știe, este dușmanul natural al abundenței și te va lăsa fără ea.

Dacă ai urmat acești nouă pași simpli, este practic imposibil să nu atragi abundența la tine în viață. Dacă totuși n-ai atras abundența, se mai întîmplă... ■

{{< figure  src="images/abundenta.jpg" attr="(sursă foto: J.R.R. Tolkien)" attrlink="http://tolkiengateway.net/wiki/Category:Images_by_J.R.R._Tolkien" >}}
