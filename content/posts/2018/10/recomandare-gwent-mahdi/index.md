---
title: Gwent
type: post
hideOnHome: true
date: 2018-10-28
authors: mahdi
categories:
    - Recomandare
tags:
    - Gwent

linkForum: https://forum.candaparerevista.ro/viewtopic.php?f=84&t=1957

linkuriExterne:
    1-site-oficial:
       text: GOG.com
       link: https://www.gog.com/game/gwent_the_witcher_card_game
       desc: Pagina oficială a jocului
    link-forum:
       text: Thread forum
       link: https://forum.candaparerevista.ro/viewtopic.php?f=47&t=1300
       desc: Discuții pe forumul candaparerevista.ro despre joc

resources:
  - src:
    name: "card-cover-image"

  - src: images/gwent-cover.jpg
    name: "cover-image"
---

**Gwent** este un joc de cărți cu mecanici foarte simple în aparență. Tot ce ai de făcut ca să câștigi e să ai pe masă la sfârșitul rundei cărți de valoare totală mai mare decât cele ale adversarului. Cei care au jucat **Witcher 3** știu deja asta și mai știu că lucrurile nu sunt chiar atât de simple. Ce s-ar putea să nu știe e că, până la capătul unui open beta de aproape doi ani, varianta stand alone a lui **Gwent** a trecut printr-o serie de schimbări radicale, oferind o experiență mult diferită și mai complexă decât minigame-ul din **Witcher 3**. Joaca de-a _introdusul de mecanici noi și rebalansarea celor vechi_ a ajuns atât de departe încât cei de la CD Projekt au tras buretele peste tot și au anunțat **Homecoming**, varianta finală ieșită din beta.

Atât amatorii de Gwent din **Witcher 3** cât și veteranii din open beta vor găsi în acest **Gwent: Homecoming** un joc nou, care trebuie învățat aproape de la zero. E probabil momentul cel mai interesant al unui joc de cărți online, când toată lumea se află relativ pe picior de egalitate și se experimentează din greu cu diferitele combinații de cărți. Ca participant în open beta m-am ales cu un număr suplimentar de resurse cu care mi-am putut crafta instant deckul dorit. Pe de altă parte, am remarcat ușurința cu care poți obține noi cărți și resurse - deci nou veniții nu ar trebui să dispere. În plus, jocul dispune încă din open beta de un sistem de matchmaking surprinzător de eficace. Foarte rar m-am găsit pus față în față cu o înfrângere zdrobitoare.

**Gwent** este [disponibil gratuit](https://www.gog.com/game/gwent_the_witcher_card_game), exclusiv pe GOG. Există și posibilitatea achiziționării unui starter pack sau a unor mici boostere și resurse, dar după cum spuneam, jocul în sine oferă resurse cu generozitate și nu există presiunea de a scoate bani din buzunar pentru a progresa.

Cei care preferă mai multă substanță unor meciuri cu străini online, pot opta să își cumpere în schimb [Thronebreaker: The Witcher Tales](https://www.gog.com/game/thronebreaker_the_witcher_tales), o campanie singleplayer bogată în poveste și role-playing. ■