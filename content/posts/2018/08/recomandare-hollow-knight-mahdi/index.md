---
title: Hollow Knight
type: post
hideOnHome: true
date: 2018-08-26
authors: mahdi
categories:
    - Recomandare
tags:
    - Hollow Knight

linkForum: https://forum.candaparerevista.ro/viewtopic.php?f=84&t=1957

linkuriExterne:
    1-site-oficial:
       text: hollowknight.com
       link: http://hollowknight.com/
       desc: Pagina oficială a jocului
    link-forum:
       text: Thread forum
       link: https://forum.candaparerevista.ro/viewtopic.php?f=4&t=1472
       desc: Discuții pe forumul candaparerevista.ro despre joc

resources:
  - src: images/hollow-knight-card.jpg
    name: "card-cover-image"

  - src: images/hollow-knight-cover.jpg
    name: "cover-image"
---

**Hollow Knight** este unul dintre acele rare jocuri care pot fi numite „a labor of love” fără a te strâmba după rostirea acestui clișeu. Nu doar că este un joc de o calitate deosebită, dar dezvoltatorii săi au continuat să lanseze update-uri consistente de conținut în mod gratuit. **Godmaster** a fost lansat săptămâna aceasta și marchează finalul unei serii de 4 DLC-uri care au adus noi zone de explorat, la pachet cu boși și provocări suplimentare. De obicei ăsta e semnul unei lansări inițiale pripite - când producătorii rămân cu materiale nefolosite sau neterminate la masa de tăiere - dar acesta nu este cazul lui **Hollow Knight**.

Deci care e treaba cu el? **Hollow Knight** este un joc făcut pe calapodul metroidvania: un 2D action-adventure vast și neliniar, cu accent pe explorare și combat. Lumea jocului ascunde multe secrete, dar și pericole pe măsură. Ești pus în pielea unui mic cavaler purtând un coif de rădașcă albă și înarmat cu o săbiuță. Obiectivul principal e încă ascuns și se va dezvălui abia mai târziu. Tot ce ai de făcut acum e să te dezmeticești și să cutreieri lumea, distrugând tot ce ți se opune. Pe drum vei întâlni tot felul de personaje din neamul insectelor - unele te vor ajuta, altele vor avea nevoie de ajutorul tău. În scurt timp încep să apară primele semne de întrebare, iar ceea ce părea un sidescroller liniar se va deschide tot mai mult spre formula unui metroidvania clasic. Ce-l deosebește de alte titluri din nișă e stilul său unic și atenția acordată detaliilor.

Jocul nu este ușor. Dar cu toate că îi lipsesc elementele de „handholding”, nu are o curbă de învățare abruptă. Eu, nepriceputul la platformere în general, am ajuns să stăpânesc destul de bine elementele de gameplay. Pe la jumătatea jocului făceam dash printre capcane ca un campion. Deci chiar dacă nu sunteți împătimiți ai genului, puteți să îi acordați o șansă. Cine știe, poate veți lua și voi microbul metroidvania.

**Hollow Knight** ar fi meritat un review în toată regula pe site, și nu această modestă recomandare de subsol de pagină. Într-o zi vom avea însă și o variantă definitivă a jocului și poate ne vom reîntâlni atunci. ■