---
title: Despre
type: page
---

candaparerevista.ro este site-ul vechii comunități a revistei Level, una dintre cele mai longevive publicații despre gaming din România. După dispariția revistei în 2013, vechii utilizatori și fani s-au regrupat pe un nou forum. Pe site sunt publicate articolele și creațiile membrilor și update-uri ale proiectelor din comunitate.

#### Ce s-a întâmplat cu Level și cu vechiul forum?
În 2013 revista a început să aibă probleme cu apariția: numerele erau comasate în unele luni, iar revista ajungea cu întârziere la chioșcuri. Ediția lunii noiembrie 2013 a fost ultima publicată, iar revista a intrat în faliment. O dată cu revista au dispărut site-ul și forumul, iar orice încercări de a recupera baza de date de la vechii administratori au fost fără succes.

#### Ce s-a întâmplat cu Nivelul 2?
După un început promițător, N2 s-a confruntat cu o serie de probleme care au dus la întârzieri din ce în ce mai mari. Ultimul număr a apărut în ianuarie 2017. În septembrie 2017, Kimo și-a exprimat într-un post pe site intenția de a reveni la apariția lunară a revistei, însă nu s-a concretizat nimic până acum. Momentan Nivelul 2 își continuă activitatea în mediul online.

#### Unde pot găsi Level și alte reviste de pe vremuri?
În momentul de față există două proiecte de arhivare electronică a revistelor vechi:

* https://revistevechi.awiki.org/ - wiki cu informații despre reviste vechi și linkuri către arhive de unde se pot descărca.
* http://arhivarevistevechi.mythweb.ro/ - bază de date cu scan-uri ale revistelor (Level și Game Over în principal), în care se poate căuta ușor după articolele și numerele dorite.

Pentru update-uri și noi adiții la colecții se poate urmări și [thread-ul dedicat](https://forum.candaparerevista.ro/viewtopic.php?f=16&t=200).
Pentru a cumpăra reviste vechi se poate consulta [secțiunea de Buy/Sell de pe forum](https://forum.candaparerevista.ro/viewforum.php?f=22).

#### Cum pot contribui?

* Scriind recenzii și articole în care să ne împărtășești pasiunile tale legate de jocuri. Poți să ne trimiți un review, preview, retrospectivă, critică, eseu, analiză de strategie, sau chiar let's play-uri și tutoriale. Vezi [secțiunea de pe forum](https://forum.candaparerevista.ro/viewforum.php?f=77).
* Participând la activitățile și concursurile organizate pe forum.
* Scanând numere de reviste vechi care ne lipsesc și postându-le pe [thread-ul dedicat](https://forum.candaparerevista.ro/viewtopic.php?f=16&t=200).
* Invitând persoane care ar putea fi interesate de comunitatea noastră.

#### De ce se numește așa? Ce revistă?
Întrebarea „Când apare revista?” este un vechi laitmotiv al forumului, alături de „Vrem joc full și poster în revistă”. Inițial se referea la revista Level. Apoi s-a referit la Nivelul 2. Iar acum cine știe? Poate că a rămas o interogație nostalgică (*où sont les neiges d'antan?*). Sau poate că se referă chiar la [revista forumului](https://forum.candaparerevista.ro/viewforum.php?f=80).
