---
title: Update schimbări
type: blog
date: '2018-11-10'
---
Avem două schimbări mai importante pentru site.

În primul rând, am scos caseta „Blogul Comunității”. Deși intenția la început era să avem update-uri frecvente, în practică am observat că nu avem atât de mult material încât să fie justificată prezența unei casete fixe într-un loc vizibil, astfel încât o postare de tip blog putea rămâne în același loc luni întregi, ocupând spațiul degeaba. Drept urmare, am scos caseta specială și am integrat postările în rând cu articolele normale. Singura diferență e că le-am dat o culoare diferită și nu au imagini, astfel încât să iasă mai ușor în evidență.

A doua schimbare se referă la modul în care tratăm Recomandarea Săptămânii, jocul promovat la rubrica Retrospectiva Săptămânii. După ce am primit unele recomandări scrise de membri ai comunității, ne-am dat seama că nu există o modalitate prin care autorii să primească creditul aferent, dincolo de o mențiune în paranteză la sfârșitul articolului. Acest update repară asta - de acum înainte, recomandările primite de la cititori vor fi publicate ca articole de sine stătătoare, într-o rubrică dedicată - „Recomandare” - iar conținutul articolului va fi inclus, printr-o referință, și în Retrospectiva Săptămânii. Obținem astfel două lucruri - autorii primesc recunoașterea pe care o merită (articolul fiind afișat în pagina de autor), și inaugurăm astfel și o rubrică în care putem scrie mai pe scurt despre câte un joc care merită jucat.

Ca exemplu, recomandarea pentru Throne of Darkness are acum [articol separat](/posts/2018/10/recomandare-throne-darkness-patrunjelu/), dar este și inclusă în [recomandarea pentru săptămâna 14-20 octombrie 2018](/highlights/2018/2018.10.14/) și este vizibilă și în [pagina autorului](/authors/patrunjelu/).

Această schimbare dă naștere și altor două modificări. Prima se referă la situațiile când publicăm Recomandarea în același timp cu Retrospectiva, când am avea același conținut în două articole consecutive. Pentru a evita această situație, Recomandarea nu va mai fi afișată în lista posturilor de pe prima pagină, ci doar în pagina autorului. Iar a doua modificare se referă la imaginea articolului - dacă până acum aveam imaginea de la jocul recomandat, de acum vom avea o imagine reprezentativă pentru știrile din săptămâna respectivă.

În zilele care urmează vom modifica și articolele din urmă, astfel încât autorii își vor vedea recomandările listate în pagina de autor.

