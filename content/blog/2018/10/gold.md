---
title: Lansare finală site
type: blog
date: '2018-10-20'
---
Gata. După 5 luni de [„beta”](/blog/2018/0/beta/), putem să-l considerăm finalizat. Site-ul e gold. Am ieșit din early access. Ne-am lansat oficial!

În această perioadă ne-am ocupat de finisarea aspectelor care mai rămăseseră de rezolvat și am mai adăugat și câteva funcționalități noi, astfel încât în momentul de față avem o platformă cu aproape tot ce trebuie pentru a publica ușor materialele create de membrii comunității. 

Și totul e _open source_, se încarcă repede, JavaScript e redus la minim, nu avem reclame, pentru analytics (vizite/trafic) avem o [soluție liberă](https://matomo.org/) self-hosted, nu se trimite nimic la Google sau în altă parte. Datele sunt [publice](https://analitice.candaparerevista.ro/) și minimale - detalii [aici](https://forum.candaparerevista.ro/viewtopic.php?p=86966#p86966).

Sigur că nu e perfect și nici nu e cel mai frumos, aspectul e doar puțin mai sus de „funcțional și atât”, dar cu timpul, și cu ajutorul vostru, o să îmbunătățim ce putem.

## Schimbări

Deși nu sunt mari diferențe vizibile între cum arăta la început și cum arată acum, în culise s-au petrecut ceva mai multe schimbări. 

#### Site

Dintre schimbările mai vizibile, ar fi de menționat:

* putem face share mai ușor pentru articolele de pe site pe Facebook și, mai important, pe forum - aici, orice link către un articol de pe site va avea automat și un mic preview.
* articolele au și subtitluri
* putem include și multe imagini pe un singur rând (plus comentarii) în articol, iar la sfârșit avem și o rudimentară galerie de imagini
* putem include o casetă de note la sfârșitul articolelor (vezi articolul despre [Rome II](/posts/2018/06/review-rome2-total-war-mg/)), iar la secțiunea de resurse suplimentare putem include fișiere descărcabile (vezi același articol)
* autorii au o [pagină separată](/authors/), unde sunt trecuți fiecare cu o scurtă descriere și articolele publicate
* categoriile și tag-urile sunt unite într-o singură pagină [Articole](/categories/)

#### Conținut

Pe lângă cele 11 articole de la lansare, am publicat alte 22 de articole despre jocuri de la membrii comunității, dintre care 6 au fost scrise după lansarea site-ului. 

La acestea se adaugă materialele trimise de doi foști redactori Level: 2 review-uri scrise de Marius Ghinea și 7 eseuri serioase scrise de cioLAN. 

Iar pe lângă toate acestea, am reușit să menținem și o [rubrică săptămânală](/tags/retrospectiva-s%C4%83pt%C4%83m%C3%A2nii/) ce adună știrile și articolele importante din lumea jocurilor, rubrică ce a adunat deja 21 de articole, plus [una lunară](/tags/revistele-lunii/) ce adună coperțile unor reviste de jocuri din lumea largă, acolo unde încă mai apar.

Adunându-le pe toate, avem 61 de articole publicate.

#### Alte schimbări

* Avem [grup de Steam](https://steamcommunity.com/groups/candaparerevista) și pagină de [Steam Curator](https://store.steampowered.com/curator/33118512/), la care poate [contribui oricine](https://forum.candaparerevista.ro/viewtopic.php?f=84&t=1956).
* Avem un [thread pe forum](https://forum.candaparerevista.ro/viewtopic.php?f=84&t=1883) unde cei interesați pot obține key-uri de jocuri pentru a le juca și a scrie despre ele.

## Ce urmează

Pentru **site**, sunt câteva modificări mai mari care așteaptă, cum ar fi o temă dark, o galerie de imagini mobile-friendly, suport pentru autori multipli, funcție de search și diverse altele. Găsiți aici o [listă generală de sarcini](https://trello.com/b/QFUqZNNv/candaparerevista-site-forum-public). 

O să continuăm să publicăm articole în măsura în care avem materiale de la utilizatori pe orice temă doresc. În plus, dacă există interes și implicare din partea comunității, ne putem diversifica domeniile de interes, astfel încât să cerem jocuri direct de la producător pentru a face review-uri, sau să dezvoltăm mai mult partea de gaming românesc, pentru că zona indie este în plin avânt și la noi, cu prezentări de studiouri, dezvoltatori și artiști, sau chiar review-uri.

Iar pe partea de **comunitate**, dacă secolul XXI mai are răbdare cu forumurile învechite și nu ne înghite _social media_, avem de gând ne jucăm în continuare, să bagăm câte un gaming night și câte un concurs ocazional.

Și cine știe, poate scoatem și o revistă odată.



Cam atât deocamdată. Mulțumiri celor care au contribuit la site în orice fel, cu cod, articole, feedback, share și aprecieri pe Facebook.


